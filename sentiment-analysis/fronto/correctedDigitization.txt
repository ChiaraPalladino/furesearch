6/5/24 - Corrected Digitization of Fronto Letters

Ad M. Caes iv.12 - Loeb pg 203, pdf pg 259, section 2-3

2. Nunc quoniam postrema parte epistulae tuae, quae meliuscule iam valere Faustinam nuntiasti, omnem mihi prorsus metum ac sollicitudinem depulisti, non alienum tempus videtur de meo adversus te amore remissius aliquid tecum et liberalius fabulandi; nam ferme metu magno et pavore relevatis conceditur ludere aliquid atque ineptire. Ego quanto opere te diligam, non minus de gravibus et seriis experimentis quam plerisque etiam frivolis sentio. Quae aut cuiusmodi sint haec frivola indicabo.

3. Siquando te somno leni, ut poeta ait, placidoque revinctus video in somniis, numquam est quin amplectar et exosculer: tum pro argumento cuiusque somnii aut fleo ubertim aut exulto laetitia aliqua et
voluptate. Hoc unum ex Annalibus sumptum amoris mei argumentum poeticum et sane somniculosum. Accipe aliud rixatorium iam hoc et iurgiosum. Nonnumquam ego te coram paucissimis et familiarissimis meis gravioribus verbis absentem insectatus sum: olim hoc quom tristior quam par erat in coetu hominum progrederere, vel quom in theatro tu libros vel in convivio lectitabas - nec equidem tum theatris, necdum conviviis abstinebam - tum igitur ego te durum et intempestivom hominem, odiosum etiam nonnumquam ira percitus appellabam. Quod si quis alius eodem te convicio audiente me detrectaret, aequo animo audire non poteram. Ita mihi facilius erat ipsum loqui quam alios de te secius quid dicere perpeti: ita ut Gratiam meam filiam facilius ipse percusserim quam ab alio percuti viderim.

Ad M. Caes i.3 - Loeb pg 83, pdf pg 140, section 2, 4-6

2. Solet mea Domina parens tua interdum ioco dicere, se mihi quod a te tanto opere diligar invidere. Quid, si istas litteras tuas legerit, quibus tu deos etiam pro salute mea votis advocas et precaris? O me beatum! ore tuo me dis commendatum! Putasne ullus dolor penetrare sciat corpus aut animum meum prae tanto gaudio? Proced... babae! Neque doleo iam quicquam nec aegre fero: vigeo, valeo, exulto: quo vis, veniam; quo vis, curram. Crede istud mihi, tanta me laetitia perfusum, ut rescribere tibi ilico non potuerim ; sed eas quidem litteras, quas ad priorem epistulam tuam iam rescripseram, dimisi ad te: sequentem autem tabellarium retinui, quo ex gaudio resipiscerem. Ecce nox praeteriit, dies hic est alter, qui iam prope exactus est, necdum quid aut quemadmodum tibi rescribam reperio. Quid enim ego possim iucundius, quid blandius, quid amantius, quam tu scripsisti mihi proponere? Unde gaudeo quod ingratum me et referundae gratiae imparem facias, quoniam, ut res est, ita me diligis ut ego te magis amare vix possim.

4. At ego nihil quidem malo quam amoris erga me tui nullam extare rationem. Nec omnino mihi amor videtur qui ratione oritur et iustis certisque de causis copulatur: amorem ego illum intellego fortuitum et liberum et nullis causis servientem, impetu potius quam ratione conceptum, qui non officiis, uti lignis, sed sponte ortis vaporibus caleat. Baiarum ego calidos specus malo quam istas fornaculas balnearum, in quibus ignis cum sumptu atque fumo accenditur brevique extinguitur. At illi ingenui vapores puri perpetuique sunt, grati pariter et gratuiti. Ad eundem prorsus modum amicitiae istae officiis calentes fumum interdum et lacrimas habent: ubi primum cessaveris extinguuntur: amor autem fortuitus et iugis est et iucundus.

5. Quid, quod neque adolescit proinde nec corroboratur amicitia meritis parta ut ille amor subitus et repentinus? Ut non aeque adolescunt in pomariis hortulisque arbusculae manu cultae rigataeque ut ille in montibus aesculus et abies et alnus et cedrus et piceae, quae sponte natae, sine ratione ac sine ordine sitae, nullis cultorum laboribus neque officiis sed ventis atque imbribus educantur.

6. Tuus igitur iste amor incultus et sine ratione exortus, spero, cum cedris porro adolescet et aesculis: qui si officiorum ratione coleretur, non ultra myrtos laurusque procresceret, quibus satis odoris, parum roboris. Et omnino quantum fortuna rationi, tantum amor fortuitus officioso amori antistat.

Ad M. Caes ii.2 - Loeb pg 113, pdf pg 169, section 1

1. Manus do, vicisti: tu plane omnes, qui umquam amatores fuerunt, vicisti amando. Cape coronam: atque etiam praeco pronuntiet palam pro tuo tribunali victoriam istam tuam - M. Κορνήλιος Φρόντων ὕπατος νικᾷ, στεφανοῦται τὸν ἄγωνα τῶν μεγάλων φιλοτησίων. At ego, quamquam superatus, tamen nihil de mea prothymia decessero aut defecero. Igitur tu quidem me, mi magister, magis amabis quam ullus hominum ullum hominem amat; ego vero te, qui minorem vim in amando possideo, magis amabo quam ullus hominum te amat, magis denique, quam tu temet ipsum amas. Iam mihi cum Gratia certamen erit, quam timeo ut superare possim. Nam illius quidem, ut Plautus ait, “amoris imber grandibus guttis non vestem modo permanavit, sed in medullam ultro pluit.”

Ad M. Caes v.18 - Loeb pg 225, pdf pg 281

Domino meo. Gravissimo dolore inguinis sum arreptus, quo omnis dolor a dorso et lumbis incubuit. Vale, Domine. Dominam saluta.

additional letters

adMC 2.11

1. Postquam ad te proxime scripsi, postea nihil operae pretium fuit quod ad te scriberetur aut quod cognitum ad aliquem modum iuvaret. Nam διὰ τῶν αὐτῶν fere dies tramisimus: idem theatrum, idem odium, idem desiderium tuum. Quid dico idem? immo id cotidie novatur et gliscit; et quod ait Laberius de amore, suo modo καὶ ἐπὶ ἰδίᾳ μούσῃ; Amor tuus tam cito crescit quam porrus, tam firme quam palma. Hoc igitur ad desiderium verto, quod ille de amore ait. Volo ad te plura scribere, sed nihil suppetit.

2. Ecce quod in animum venit. Encomiagraphos istic audiimus, Graecos scilicet sed miros mortales, ut ego, qui a Graeca litteratura tantum absum quantum a terra Graecia mons Caelius meus abest, tamen me sperem illis comparatum etiam Theopompum aequiparare posse; nam hunc audio apud Graecos disertissimum natum esse. Igitur paene me opicum animantem ad Graecam scripturam perpulerunt homines, ut Caecilius ait, incolumi inscientia.

3. Caelum Neapolitanum plane commodum, sed vehementer varium. In singulis scripulis horarum frigidius aut tepidius aut horridius fit. Iam primum media nox tepida, Laurentina; tum autem gallicinium frigidulum, Lanuvinum; iam conticinnum atque matutinum atque diluculum usque ad solis ortum gelidum, ad Algidum maxime; exim antemeridiem apricum, Tusculanum; tum meridies fervida, Puteolana; at enim ubi sol lautum ad Oceanum profectus est, fit demum caelum modestius, quod genus Tiburtinum; id vespera et concubia nocte, dum se intempesta nox, ut ait M. Porcius, praecipitat, eodem modo perseverat. Sed quid ego, qui me paucula scripturum promisi, deliramenta Masuriana congero? Igitur vale, magister benignissime, consul amplissime, et me, quantum ames, tantum desidera.

adMc 2.6

1. Sane, si quid Graeci veteres tale scripserunt, viderint qui sciunt; ego, si fas est dicere, nec M. Porcium tam bene vituperantem quam tu laudasti usquam adverti. O si Dominus meus satis laudari posset, profecto a te satis laudatus esset! τοῦτο τὸ ἔργον οὐ γίνεται νῦν. Facilius quis Phidian, facilius Apellen, facilius denique ipsum Demosthenem imitatus fuerit aut ipsum Catonem, quam hoc tam effectum et elaboratum opus. Nihil ego umquam cultius nihil antiquius nihil conditius nihil Latinius legi. O te hominem beatum hac eloquentia praeditum! O me hominem beatum huic magistro traditum! O ἐπιχειρήματα! O τάξις! O elegantia! O lepos! O venustas! O verba! O nitor! O argutiae! O χάριτες! O ἄσκησις! O omnia! Ne valeam nisi aliqua die virga in manus tibi tradenda erat, diadema circumponendum, tribunal ponendum: tum praeco omnes nos citaret. Quid nos dico? Omnes, inquam, philologos et disertos istos. Eos tu singulos virga perduceres, verbis moneres. Mihi adhuc nullus metus huius monitionis erat; Multa supersunt ut in ludum tuum pedem introferam. 

2. Haec cum summa festinatione ad te scribo, nam quom Domini mei ad te epistulam mitterem tam benignam, quid meis longioribus litteris opus erat? Igitur vale, decus eloquentiae Romanae, amicorum gloria, μέγα πρᾶγμα, homo iucundissime, consul amplissime, magister dulcissime. 

3. Postea cavebis de me, praesertim in senatu, tam multa mentiri. Horribiliter scripsisti hanc orationem. O si ad singula capita caput tuum basiare possem! ἰσχυρῶς πάντων καταπεφρόνηκας. Hac oratione lecta frustra nos studemus, frustra laboramus, frustra nervos contendimus. Vale semper, magister dulcissime.
